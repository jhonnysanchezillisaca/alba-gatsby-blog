---
template: blog-post
title: Dia 1. Dejuni 177
slug: /dia1dejuni177
date: 2021-03-01 16:33
description: Dejuni dia 1
featuredImage: /assets/59dcdd13-dda7-4a1b-9905-eeba414c8e29.png
---
Avui és el primer dia del dejuni bahai. Intentaré anar compartint reflexions o dibuixos al llarg del mes. Aquesta és la intenció, però no sé si serà possible.

> Tinc la sensació que a vegades ens movem entre bambolines. Més o menys conscients del que succeeix a l’escenari, observem i imaginem quin ha de ser el nostre paper, però no arribem a dur-lo a terme. Assumim el rol d’observadors i crítics del món, sense situar-nos a nosaltres mateixos en el guió. Quan estem entre bambalines la història personal i el teatre de la vida són coses independents. Podem justificar les nostres accions i excusar-nos davant del curs de la història. Hauriem de ser capaços de situar-nos fora del teatre, a les grades, i al mateix temps al mig de l’escenari.
>
> En aquest període de pandèmia, he tingut moltes vegades aquesta sensació. Requereix un esforç constant sortir de la carcassa personal, i veure amb perspectiva les necessitats de la població de la qual formem part i al mateix temps comprometre’ns amb ella.
>
> La crisi del coronavirus ha canviat moltes coses. Escriuría varies pàgines sobre això. Sense necessitat de fer-ho, crec que tots estarem d’acord en què la situació ha estat i és difícil, i que les conseqüències d’aquesta crisi són imprevisibles. Més que mai, cal que ens situem en aquesta doble postura, la d’observadors consciènts i la d’actors compromesos amb el progrés del nostre entorn.
>
> En el dibuix es veuen elements de la Plaça Picasso. Trobo a faltar anar-hi, passar l’estona, i conversar amb tantes i tantes persones. Després de tot el que hem viscut, penso que malgrat la distància física que hem hagut de viure, m’hauria de sentir més a prop dels meus veïns i els llaços d’ajuda mútua haurien de ser més sòlids. La urgència de la situació quasi ens ho imposa. I no obstant, la distància física pot haver guanyat terreny a la proximitat dels nostres cors. Quan tornem tots a la plaça, com reprendrem les converses? Perquè s’han hagut d’aturar moltes d’elles? Més enllà de l’esforç que cadascú hagi fet, està clar la situació ens ha posat a prova i que per a ningú ha estat fàcil. Però sempre podem fer més. Fer més implica també participar de la construcció de comunitat, prendre part d’esforços col·lectius per contribuir a la transformació material i espiritual del nostre entorn. Per això cal esforç, creativitat, compromís, organització, acció... mai en soledat, sempre amb d’altres, de forma comunitària.
>
> I un apunt, pel fet de ser part d’una comunitat no vol dir que un estigui contribuint a construir comunitat. Més enllà de la comunitat de pertinènça, la comunitat és una qüestió d’elecció vinculada al canvi que es produeix quan actuem en la nostra realitat. El que dota de major significat a una comunitat és la seva forma en adjectiu i verb, és a dir, lo comunitari, i la construcció de comunitat. Si una comunitat no actua de forma comunitària i no construeix comunitat, què la dota de sentit?
>
> En fi, les excuses i justificacions són moltes quan es tracta d’actuar. Cal fer-les explicites, i no donar-les per valides d’inmediat.
>
> M’alegra saber que amb la pandèmia han crescut molt les iniciatives d’innovació social i de solidaritat al voltant del territori català. Sobre això us recomano que consulteu el [projecte Solvid](https://www.solivid.org) que elabora un mapa sobre les iniciatives d'innovació social i solidaritat davant la pandèmia covid.